---
title: "এ আমার কোন দুঃস্বপ্ন নয়"
date: 2020-11-11T19:21:54+06:00
draft: false
tags: ["কবিতা"]
categories: ["কবিতা"]
---

চকিতে ফেরানো মুখ,  
মেঘকালো চুলে ঢেকে থাকা  
তোমার ললাটে যদি এঁকে দিতে পারি  
চূড়ান্ত বিস্ময়, হয়তোবা তোমার  
সমুদ্র চোখে ডুবে যেতে যেতে  
দেখা হয়ে যাবে কোন জেলিফিশের সাথে।  
চূড়ান্ত বিস্মিত হব আমি!  

তোমার নরম হাতের আড়ালে,  
লুকানোর জায়গা কোথায়! আঙ্গুলের  
ফাঁকে ফাঁকে হারানোর নেই কিছু,  
শুধু তীব্র তৃপ্তিতে ঘুমাতে পারি  
তোমার তর্জনীতে মাথা রেখে।  
অনুরাগে চেপোনা আমার কণ্ঠনালি, অনেক  
কিছু রয়ে যাবে না বলা।  
চূড়ান্ত অতৃপ্ত রইব আমি!  

তোমার তাকিয়ে থাকা নিকষকালো চোখে  
নিজের ছায়াটাকে খুঁজতে খুঁজতে  
কয়েক জন্ম পার করে দিতে পারি - নিজের  
সন্ধান পাওয়ার দরকার নেই মোটেই।  
এই রোমাঞ্চকর ভুলভুলিয়াতে হারাতেই  
ভাল লাগবে আমার!  

আমি জানি এ আমার কোন দুঃস্বপ্ন নয়!  
