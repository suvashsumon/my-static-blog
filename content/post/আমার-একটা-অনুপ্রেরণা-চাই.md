---
title: "আমার একটা অনুপ্রেরণা চাই"
date: 2020-10-06T18:30:34+06:00
draft: false
tags: []
categories: ["কবিতা"]
---

আমার অনুপ্রেরণা চাই। হুম,  
ওইটাই - তোমরা যাকে মোটিভেশন বলো।  

এখনো কোন সেমিস্টারে স্টারের দেখা পাইনি।  
মজা করছি না। সিঙ্গেল কোন  
বিষয়েই স্টার নেই আমার। তুমি বলছ  
সিজির কথা?? সিরিয়াসলি??  
দুটো রিটেক আছে লাস্ট সেমিস্টারে।  
বিকেপি স্যার তো বলেই দিয়েছেন - "তুমি  
একটা থার্ড ক্লাস স্টুডেন্ট।"  
হ্যাঁ, সেজন্যই - আমার মোটিভেশন লাগবে।  

দু'বছরে ছয়টা টিউশনি গেছে।  
বন্ধু নেই একটাও - ক্লোজ বলার মত।  
সেদিন ক্লাসে একটা ইভেন্টের কথা বলতে  
গেছিলাম - কারো মনোযোগ পাওয়ার  
সৌভাগ্য আমার হয়নি।  
সবাই আমাকে আন্ডারএস্টিমেট করে কেন?  
জয়ের "হেগেই সুখ" টাইপের পোস্টেও  
পাঁচশ লাইক পড়ে। আর আমার?  
আমি ছাড়া আমার পোস্টে লাইক দেওয়ার কেউ নাই।  
আমি কারো মনোযোগ পাইনা কেন?  
এই হতাশা ভোলার জন্য হলেও আমার অনুপ্রেরণা চাই।  

মাসুম - আমার ক্লাসমেট, ও একটা  
বিজনেস দাঁর করিয়েছে। এই  
লকডাউনেই। আমিনুল - সেও  
ক্লাসমেট। ও ফ্রিলান্সিং করে ব্যাংক  
ব্যলেন্স করছে। আর আমি?  
টিউশন হারিয়ে আপওয়ার্ক, ফাইবার  
চোষে ফেলছি - কোথায় কাজ?  
কি জানি আমার ভবিৎষত কি?  
আমার মোটিভেশন চাই - একটা গুগল তৈরির জন্য।

অপিকে দেখো - আমার ক্লাসের তো বটেই  
পুরো ক্যাম্পাসে ওর চাইতে হ্যান্ডসাম ছেলে কমই আছে।  
কোন মেয়েকে কখনো ভালবাসার কথা বলেছে  
বলে মনে হয় না। কিন্তু হাজার খানেক রিফিউজ  
করেছে - এইটা হলফ করে বলতে পারি।  
আর আমি? হার জিরজিরে চেহারা, উঁচু দাঁত,  
ফ্যাসফ্যাসে গলার স্বর নিয়ে কারো সামনে  
দাঁড়াতেই পারি না।  কেউ একজন  
বলেছে - "দা আগলিস্ট ওয়ান"।  
আমি কোন মেয়ের দিকে অপলক  
তাকিয়ে থাকার মোটিভেশন চাই।

আর শুনতে চাও? তো শোনো।  
কখনো লটারি জিতিনি আমি।  
দুয়েকটা খালি কলম ছাড়া পড়ে  
পাওয়ার তালিকায় কিছুই নেই আমার।  
সৌভাগ্য বলে আমার লাইফে কিছুই নেই।  
অথচ দেখো - অতগুলো মানুষ রেখে  
একটু আগে পাখি মলত্যাগ করলো  
আমারই ওপর। কাঁদা রাস্তায় সবাইকে হাসিয়ে  
শুধুমাত্র আমিই আছাড় খাই।  
পরীক্ষার ফর্ম পুরনের সময় শুধু  
আমার বেলাতেই টেকনিক্যাল সমস্যা হয়।  
অঙ্করের কথা শুনে টিনডারে অ্যাড হয়েছিলাম।  
কি চমৎকার ম্যাচ হল ওর।  
আমার জুটেছিল - একটা থ্রি ইন ওয়ান।  
জীবনের প্রতি শ্রদ্ধা হারিয়ে ফেলছি আমি।  
গায়ের লোম দাঁড় করিয়ে দেয়া মত  
একটা মোটিভেশনাল স্পীচ চাই।  

ওকে ওকে, অতকিছু না হোক।  
চার মাস ধরে ক্রাশকে মেসেঞ্জারে
"হাই" লিখছি।  
অন্তত সেন্ড বাটন চাপার সাহস জোগাবে  
সেরকম একটা মোটিভেশন  
আমার চাই-ই-চাই।  